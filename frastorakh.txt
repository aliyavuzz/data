	Ölüm kapıda… Frastorakh’ın tüm dünyaya yiğitlikleriyle, korkusuzluklarıyla nam salmış Gri muhafızları bile tir tir titriyorlar.  Halk panik halinde oradan oraya koşturuyor. Korku hepsinin gözlerini kan çanağına çevirmiş. Ben, imparatorluk başkentinden gelmiş alelade bir elçi olarak halen görevimi yapmaya çalışıyorum. Görevim, olanları olduğu gibi kaydedip kralıma aktarmak. Frastorakh hükümdarının bize tahsis ettiği evin balkonundan karmaşayı seyrediyorum. 
	İçimi bir çaresizlik kapladı. İlk defa ölümün soğuk nefesini bu kadar yakınımda hissediyorum. Boğazları yırtılırcasına ağlayan çocuklar, ellerine tutuşturulmuş mızraklara garip garip bakan köylüler, kahramanlık nutukları atan şaşaalı komutanlar. Yarın bu saatlerde hepsinin bu dünyadan göçmüş olacakları kesin gibi. Şehrin aşılmaz dağ yamaçlarını andırırcasına dikilen duvarları sabaha karşı düşmanın karşı konulmaz topları karşısında iki büklüm olacaklar. Ve güzelim Frastorakh… Devasa kubbeleri, altın rengi sütunları, göğe uzanan kuleleri birer birer parçalanacak. 
	Şimdiye kadar doğuda Zevat’ın karanlık ordusuna direnebilen kimse çıkmadı. Ordunun sadece Hardeşim’de hızlı vuran sağanaktan dolayı beş günden fazla kaldığı söyleniyor. Geri kalan tüm şehirler birkaç gün içinde karanlık kaderlerine teslim ettiler kendilerini. Frastorakh, Zevat’ın İmparatorluğun içlerine kadar girmesinin önündeki son kale. İki hafta önce İmparatorluğun kendilerine bir elçi gönderdiğini duyunca bizi sokaklarda şarkılar söyleyerek karşılamışlardı Frastorakh’lılar. Şimdi onlara ümit verdiğim için utanıyorum. 
	İmparatorluk son savunma hattını burada değil, biraz daha geride, Sak-haym Gölü’nün kıyısındaki kasabalardan birinde kurmaya karar vermiş. Frastorakh’ı kurbanlık koyun gibi ölüme gönderiyorlar. Ne yapacağımı ben de bilmiyorum. Hükümdar, halka yardım gelmeyeceğini söylemememi rica etti. İki haftadır gördüğüm herkese İmparatorluk ordusunun yolda olduğu yalanını söylüyorum. Buradan sağ kurtulabilsem bile, gülerek yalan söylediğim çocukların masum bakışları gözlerimin önünden ömrüm boyunca gitmeyecek. 
	Sağ kurtulmam da pek mümkün gözükmüyor. Düşmanın şehirde bir İmparatorluk elçisi olduğunu duymamış olma ihtimali yok. Hardeşim’de yakalanan elçiyi Hardeşim’in meşhur lavlarında parça parça yakarak öldürmüşler. Belki de beni Frastorakh’ın kulelerinden birinden aşağı atarlar, bilemiyorum. Hiç değilse güzelim Frastorakh’ı, âşık olduğum şehri son bir kez yukarıdan görme şerefine nail olurum. 
	Birisi kapıya deli gibi vuruyor. Bakmam lazım. 

                                     *                             *                                    *
	Hükümdarın naibi, Cerakh gelmiş. Buraya geldiğimizden beri ihtiyaçlarımızla o ilgileniyor. Hükümdar ve benden başka, İmparatorluk ordusunun yardıma gelmeyeceğini sadece o biliyordu. Gerçi şu an, dışarıdan düşman arabalarının homurtularını duyabilirken koca şehirde herkes anlamıştır işin özünü. Ama umut denen şey böyle zamanlar için var. Cerakh benden maiyetimdeki adamları istedi. Eli silah tutan herkese muhtaçlar. Zaten ne benim ne de adamlarımın başka bir şansı yok. Ya burada oturup tavuk gibi boğazlanmayı bekleyeceğiz, ya da şehrin geri kalanı gibi son bir ümide sarılacağız. 
	Cerakh’a beklemesini söyleyip adamlarımın yanına gittim. Ahırda oturmuş, kılıçlarını bileyliyorlardı. Kendilerine durumu açıkça izah ettim. Hayatta kalmak hepimiz için büyük bir risk, hepimiz boyunlarımızda İmparatorluğun damgasını taşıyoruz. Zevat’ın ucubeleri görür görmez üzerimize üşüşeceklerdir. Herhangi birimizi canlı ele geçirdiklerinde yapabileceklerini hayal bile etmek istemiyorum. O yüzden adamlarıma boyunlarını bir bez parçasıyla örtmelerini söyledim. Normalde İmparatorluk sınırları içerisinde yapsak, o gün boynumuz vurulurdu. 
	Adamlarıma Cerakh’ın bizi en ön saflara yerleştireceğini söyledim, itiraz eden çıkmadı. Hepsine teker teker sarıldım. Ailelerine son bir mektup yazmalarını söylemiştim dün. Mektuplarını topladım. Kendim de krala hitaben adamlarımın ailelerine bakılmasını rica eden bir mektup yazdım. Mektupları ve eğer vakit bulabilirsem şu an yazdığım raporu İmparatorluğun buradaki gizli dolabına koymayı planlıyorum. Eğer İmparatorluk son savaşta galip gelirse muhakkak buraya gelip kontrol edeceklerdir. İmparatorluğun mağlup olması ihtimalini düşünmek bile istemiyorum. 
	Şu an Cerakh’ın bizi yerleştirdiği surlarda düşman mevzilerini süzüyorum. Gözün alabildiğine uzanan ordu, toplarından göğe uzanan dumanlarla sanki beraberinde karanlığı da getiriyor gibi. Hayatımda hiç bu kadar insanı bir arada görmemiştim. Tabii bu yaratıklara insan denebilirse. Bunca kişinin Zevat’ı nasıl olup da ilah kabul edebildiğini hiç anlayamayacağım galiba. Seyyah Razik’ten Zevat’a inananların kendi çocuklarını gözü kapalı kaynar suya attıklarını ve tek bir üzülme emaresi bile göstermediklerini işitmiştim. Ayrıca asla yıkanmazlar ve domuzlar gibi çamurda yuvarlanırlar. 
	Zevat’ın nerede doğduğunu, nerede büyüdüğünü bilen yok. İlk olarak Havka Savaşları esnasında Burkanlı çöl kabileleri arasında tanındığı söyleniyor. Havka Savaşları bittiğinde ben daha İmparatorluk Sarayı’ndaki görevime başlamamıştım. Ama o zaman bile Zevat adı İmparatorluk başkentine kadar gelmişti. Neredeyse dokuz yıl geçmiş, ve dokuz yılda Zevat, İmparatorluğun bile karşısında durmaktan çekindiği, tek emriyle kendini tereddüt etmeden öldürecek on binlerce müride sahip bir ‘sahte ilah’ haline geldi. 	
	Zevat’ın topları boş atışlara başladı. Buna korku atışları diyorlar. Sade barutla ses çıkarmak için yapılıyor. Hakikaten ürkütücü bir ritmi var. Hava kararmak üzere. Birkaç saat içinde ilk saldırılar başlayacaktır. Gri Muhafızlar’ın komutanı Kotar, yanında koca koca kazanlar taşıyan adamlarla yanımızdan geçti. Bu yürekli adamı ilk defa geçen sene, İmparatorluk Sarayı’ndaki barış toplantısında görmüştüm. Zevat’ın elçileri ellerindeki torbadan Serkati valisi Berkeç’in kesik başını toplantı masasına yuvarladıklarında kılıcını çekip üzerlerine yürümüştü. İmparator ‘dur’ diye bağırmasa ikisini de oracıkta doğrayacağından şüphem yok. 
	Surların ilerisinde bir kalabalık var. Muhtemelen Frastorakh hükümdarı mevzileri geziyor. 
                             *                                          *                                   
Tahminim doğru çıktı. Hükümdar birlikleri son bir defa bizzat teftiş etmek istemiş. Yanında sadece Cerakh ve iki Burkan’lı muhafızı vardı. İlk gördüğümde gidip kendisini uyarmak istedim. Özellikle böyle tehlikeli bir zamanda Hükümdar açık hedef olarak gezmemeli. Şehir Zevat’ın Pazarin’leriyle kaynıyor olmalı. Pazarin, Burkan dilinde dilenciler manasına geliyor. Zevat tarafından özel eğitilmiş bu birlikler İmparatorluk şehirlerinde dilenci kılığıyla gezip İmparator’un ve halkın sevdiği onlarca kıymetli adamı herkesin önünde soğukkanlılıkla katlettiler. Bu hayvandan da aşağı yaratıklar yüzünden tüm İmparatorluk şehirlerinde dilencilik yasaklandı, geçimini millete el açarak karşılamaya çalışan yoksullar onu bile yapamaz hale geldiler. 
	
Tam Hükümdar’ı uyarmak için yerimden doğruluyordum ki askerler arasında Hükümdar’a tezahüratlar başladı. Frastorakh halkı hükümdarlarına çok düşkündür. Bu şehir, Unutulmuş Zamanlar’dan beri Lutari hanedanı tarafından yönetiliyor. Lutari, eski dilde Bronz At manasına geliyor. Efsaneye göre şehrin kurucusu ve isim babası Ulu Frastorakh, bu bölgeye ordusuyla beraber yerleştiğinde bölgedeki yerliler Hükümdarın kan ve çamura bulanmış atını gördüklerinde kendisine bu ismi vermişler. Şu anda askerlerin Hükümdar’ı karşılamak için bağırarak söyledikleri şarkı da bu efsaneye atıf yapıyor: 

          “Zamanın nehrinin üzerinden, hayatın kaynağına;
  Bronz atıyla atladı, Ulu Frastorakh!”
                                     Tanrılar dünyasına, ölümsüzler diyarına
                                     Bir fatih gibi yol aldı, Ulu Frastorakh!

Halkın ve askerlerin tekrar neşelendiklerini görünce Hükümdar’ı uyarmaktan vazgeçtim. İnsanlar, en azından son demlerinde bunu hakkediyorlar. Ama yine de adamlarıma gözlerini açık tutmalarını salık verdim. O esnada ben şüpheli bir şey var mı diye etrafı süzerken Hükümdar’la göz göze geldik. Hükümdar, kendisini çevreleyen halk yığınlarının arasından zorlukla sıyrılarak yanımıza geldi. İki haftada on yıl yaşlanmış gibi geldi gözüme. Büyük adamların kaderi budur, zamanı geldiğinde tüm hüznü ve kederi tek başlarına sırtlanmak zorunda kalırlar. Kendisi adına üzüldüm. Binlerce yıllık şanlı tarihinde Frastorakh, iki defa yerle bir olmuştu. Muhtemel üçüncüsü de kendi dönemine denk gelmişti. 

Bir ihtiyacımız olup olmadığını sordu. Kendisine müteşekkir olduğumuzu söyledim. Yanıma yaklaşıp kulağıma eğildi. “İlk bizi öldürecekler, biliyorsun değil mi?” dedi fısıldayarak. “Frastorakh hükümdarıyla yan yana savaşarak öleceğim, daha iyisini bulamazdım.” Dedim. Gülümsedi. Omzuma dokunup dik durmamı söyledi. Kafasını kalabalığa çevirdiğinde hafif kırlaşmış sakalından süzülen bir damla gözyaşını gördüm. Aklıma İmparatorluk başkentindeki oğlu, Veliaht Yarutgaz geldi. Hükümdara İmparatorluğun gizli dolabından bahsettim. Oğluna bir mektup yazmak isterse memnuniyetle raporun ve mektupların yanına yerleştirebileceğimi söyledim. Çok mutlu oldu.  Birkaç saat içerisinde mektubu Cerakh’la gönderecek. 
	
Bu esnada Zevat’ın topları korku atışlarını durdurdu. Sanki tüm ömrüm boyunca bu top atışlarının sesiyle beraber yaşamışım gibi geliyor. Atışlar korkutucuydu, ama ardından gelen derin sessizlik bir ferahlamadan ziyade gerginlik verdi bana. Zevat’ın birliklerinin pek çoğu yerleşmiş, çok az hareketlilik görünüyor. Artık saldırı zamanının yaklaştığını sezebiliyorum. 

                            #                         #                          #

Bir anda her yanımızı gök gürültüsünü andıran bir uğultu sardı. Ömrümde bu kadar şiddetli bir ses duyduğumu hatırlamıyorum. Kulaklarım olduğu yerde patlayacaklarmış gibi hissettim. Uğultunun ardından haykırışlar duyulmaya başladı. Sesin Zevat’ın hücum borularından çıktığını ancak o zaman kavrayabildim. Zorlukla ayağa kalkıp surlardan aşağı baktığımda karnıma yumruk yemiş gibi hissettim. Korkulan başlıyordu. 
	
İlk top alevden bir kartal gibi gözlerimizin önünde süzülüp bizden uzağa, doğu surlarının gerisine düştü. Çıkardığı sesten büyük bir hasar verdiği anlaşılıyordu. O anda Kotar’ın haykırışını duydum. Bir anda Gri Muhafızların yaylarından çıkan binlerce ok, yağmur getiren bulutlar gibi Zevat’ın ucubelerinin üzerini örttü. Zevat’ın öncülerinde anlık bir gerileme yaşansa da kalkanlarını üzerlerine tutarak surlara yaklaşmaya devam ettiler. En cesur yiğitler bile savaş başlamadan önce içlerinde bir korku hissederler. Ama ilk kan dökülür dökülmez korkunun yerini hayatta kalma isteği alır. Ben de öyle hissediyordum. İlk şaşkınlığım yerini derin bir öfkeye bırakmıştı bile. 
	
Zevat’ın öncüleri surlara iyice yaklaştıklarında Cerakh mancınıklara saldırı emri verdi. Ancak öküzlere bağlanarak çekilebilen devasa taşlar, mancınıkların yaylarından çakıl taşı gibi fırlayıp Zevat’ın ordusunu yarmaya başladılar. Zevat’ın ucubelerini böyle çaresiz görmek içimde anlık bir umut yeşertti. Frastorakh, destansı bir direniş sergiliyordu. Zevat’ın topları mancınıkların yerini tespit edene kadar epey kayıp verdiler. Bir süre Zevat’ın ucubelerinin böcekler gibi ezildiğini izledik. Aşağıdan atılan oklar genellikle surlara isabet ettiğinden çekinmemize gerek kalmıyordu. Öncüler de mancınıkların korkusundan yavaş yavaş ok menzilinden çıkmaya başlamışlardı. 

Mancınıklara ilk top isabet ettiğinde Zevat’ın ordusu tekrar canlandı. Cerakh, mancınıkların yerini değiştirmeyi emrettiyse de askerler mancınıkları çekene kadar toplar hepsini yerle yeksan ettiler. Asıl hücum şimdi başlıyordu. Zevat’ın köpekleri mancınıkların yokluğundan aldıkları cesaretle surlara merdivenlerini dayadılar. Kotar’ın hazırladığı devasa kazanlardan üzerlerine kızdırılmış yağ dökülüyordu. Ömrüm sınır boylarında geçtiğinden ölümün bin bir türlüsünü gördüm. Ama kızdırılmış yağın altında gebermek Zevat’ın kulları için bile çok acı verici. 

Ben bir yandan aralıksız yayımı gerip bir yandan bunları düşünürken Zevat’ın toplarından biri çok yakınımıza isabet etti. Bir anda her yanımız toz toprak içinde kalmıştı. Ne olup ne bittiğini anlamam epey uzun sürdü. O ceset yığınının ortasında ne kadar oturdum bilmiyorum. Yıllardır benimle İmparatorluğun dört bir yanını dolaşmış, badire üstüne badire atlatmış babamdan kalma kaplumbağa heykeli parça parça olmuş. Şu satırları yazarken bile bir elimde sımsıkı tutuyorum. Babam bunu kendi elleriyle yapmıştı. Topun mevzilerimizi darmadağın etmesinden sonra Cerakh, adamlarından birini sağ kalanlara bakması için göndermiş. Şu an içeride adamlarımdan kalanları tedavi etmeye çalışıyor doktorlar. Nasıl olsa birkaç saat içinde hepimiz ölmüş olacağız, neden bu çaba anlamıyorum. Zevat bu şehri teslim almaya gelmiyor, yok etmeye geliyor. 

Cerakh’ın bizim için gönderdiği adamı Hükümdar’ın oğluna yazdığı mektubu getirmiş. Bir anlığına İmparatorluğun gizli dolabını hatırlamak içimi rahatlattı. En azından öylece, hiç yaşamamış gibi kaybolmayacağız dünyadan. Belki Zevat İmparatorluğu da yerle bir edecek, bilemiyorum. Artık hiçbir şeye güvenmiyorum. Ama inanıyorum ki bu yazdıklarım bir gün emin ellere ulaşacak. 

Adamlarımın durumuna bakmak için ayağa kalkmaya çalıştığımda dizimde yakıcı bir acı hissettim. Bacağımın her tarafı kan içindeydi ama bu kadar kötü durumda olduğunu fark edememişim. Adamlarım içeride muhtemelen ölümle cebelleşirken doktor çağırmaya utanıyorum. Ama ne kadar süredir burada yattığımdan da emin değilim. Eğer ben elimdekileri dolaba koymadan Zevat şehre girerse son ümidim de kaybolacak. O yüzden kılıcımın kabzasından destek alarak dolaba kadar topallamam gerekecek. 

 				#		#		#
	
Bastıran yağmur yüzünden belgeler ve raporun bir kısmı ıslandı. Hükümdarın mektubuna zarar gelmedi sanıyorum. Bacağım hala kan içinde, kılıcımın kabzası pek işe yaramadı. Sokakta bir evin önüne muhtemelen gece yakılmak için konulmuş bir odun parçası buldum. Ondan destek alarak dolaba kadar gelebildim. Şehir cehenneme dönmüş durumda. Koşarken çarpıp geçen kadınlar yüzünden iki defa çamurda yuvarlandım. Toplar şehri perişan etmiş. Ama hala surlardan içeriye girebildiklerini sanmıyorum. Frastorakh halkının azmi ve cesareti beni dumura uğrattı. 
Elimdeki odun parçasıyla dolabın olduğu yeri kazdım. Yıllardır kullanılmamış demir kapağı kaldırmak biraz güç oldu ama başardım. Dışarıdan acayip sesler geliyor. Muhtemelen şehre girdiler. Duyduklarımı kelimelere aktarabileceğimi sanmıyorum. Umarım İmparatorluk sınırları içerisindeki hiç kimse bir daha böyle seslere maruz kalmak zorunda kalmaz.  
Bunu okuyan her kimse şunu iyi bilsin ki, Zevat’ın fıtratında merhamet yoktur. Zevat cehennemden bu dünyaya bizi cezalandırmak için düşmüş, acımasız bir iblis. Onun oyunlarına kanmayın ve İmparatora sadık kalın. Yüce Dan ve İmparator’dan başka sığınabileceğimiz başka bir kale yok. Sakın ha sınır boylarındaki bazı onursuz şehirler gibi Zevat’ın tatlı diline kanıp kendinizi öylece onun kucağına atmayın. Yoksa kulaklarınız benim şu an duyduğum acı çığlıklardan başka bir şey duymayacak. 
Sesler çok yaklaştı. Dolabı kapatıp başka bir yere kaçmam lazım. Beni burada yakalarlarsa her tarafı didik didik ederler. 

Yüce Dan hepimize merhamet etsin. 
